# Προσεγγίζοντας τις έννοιες: Μύθος - Αφήγηση - Θέατρο(παράσταση) - Προσομοίωση - Παιχνίδι
## Παιχνίδι
Ο Ολλανδός ιστορικός Johan Huizinga στο βιβλίο του “Ο άνθρωπος και το παιχνίδι” (Homo Ludens) εξετάζει το παιχνίδι σαν αναπόσπαστο κομμάτι της κοινωνίας και αποδίδει σε αυτό εξίσου σπουδαία λειτουργία με αυτή του λογίζεσθαι και του κατασκευάζειν.
Αντιλαμβάνεται δηλαδή τη σημασία του παιχνιδιού ως παράγοντα διαμόρφωσης κουλτούρας και κοινωνίας, καθώς αναπτύσσει μια σειρά αξιώσεων που χαρακτηρίζουν το παιχνίδι και αποδεικνύουν τη θεωρία του, όπως η ελευθερία δράσεων και επιλογών, η αποστασιοποίηση από την πραγματικότητα και το συνηθισμένο, και τέλος η μυστικότητα και η μεταμφίεση.

### Παιχνίδι & Αφήγηση
Σύμφωνα με τον σχεδιαστή παιχνιδιών και ακαδημαϊκό ερευνητή Gonzalo Frasca, οι διαλεκτικοί όροι της αφήγησης πλέον είναι ανεπαρκείς ως προς την ακαδημαϊκή προσέγγιση και μελέτη των βιντεοπαιχνιδιών, καθώς περιορίζουν την κατανόησή μας προς το πολύπλοκο αυτό νέο μέσο. 

> *Εάν λοιπόν το **μέσο** είναι αυτό που καθορίζει τους όρους με τους οποίους θα μελετηθεί, δεν είναι δυνατόν να υποθέσουμε ότι, όπως η αφήγηση αποδεικνύεται ανεπαρκής για τη μελέτη των βιντεοπαιχνιδιών, είναι εξίσου ελλιπής και ως προς την προσέγγιση έργων τα οποία χρησιμοποιούν παρόμοια ψηφιακά μέσα, όπως για παράδειγμα διαδραστικές εγκαταστάσεις εικονικής πραγματικότητας;*

## Αφήγηση & Προσομοίωση
Η αφήγηση αποτελεί τη δόμηση μιας αναπαράστασης, ενώ τα βιντεοπαιχνίδια δεν βασίζονται μόνο στην αναπαράσταση, αλλά σε μία εναλλακτική σημειολογική δομή, την προσομοίωση.
Η αφήγηση και η προσομοίωση μοιράζονται κάποια κοινά δομικά στοιχεία, όπως είναι οι χαρακτήρες, οι σκηνικές συνθέσεις, οι δράσεις και τα γεγονότα.
Ωστόσο η αφήγηση υπολείπεται ένα βασικό στοιχείο που κατέχει η προσομοίωση, δεν επιδέχεται τροποποιήσεις.
Οι προσομοιώσεις δεν αποτελούν μόνο την σύνθεση μιας σειράς γεγονότων, αφού επιτρέπουν την παρεμβολή συμπεριφορικών συνθηκών.
Τα βιντεοπαιχνίδια είναι ένα ξεκάθαρο παράδειγμα εφαρμογής της δομής της προσομοίωσης, καθώς διακατέχονται από ένα αίσθημα αβεβαιότητας, το οποίο εμποδίζει τους παίκτες να γνωρίζουν από πριν την κατάληξη του παιχνιδιού.

### Θέατρο
Ένα σημαντικό χαρακτηριστικό της αφήγησης, που την διαφοροποιεί ουσιαστικά από την προσομοίωση, είναι ο δυαδικός χαρακτήρας της. 
Κάθε παραδοσιακή αφηγηματική ιστορία είναι δυνατόν να καταλήξει σε ένα από τα δύο οριστικά και ξεκάθαρα αποτελέσματα: ο ήρωας θα κερδίσει ή θα ηττηθεί. 
Αναλύοντας το ζήτημα με θεατρικούς όρους, ο αφηγητής ακολουθεί την Αριστοτελική ρητορική σχετικά με την τραγωδία και την έκβαση ενός έργου, οδηγώντας τον ήρωα στην λύση, την απόλυτη αλήθεια, και εν τέλει στην κάθαρση.
Σε αυτήν την περίπτωση βέβαια ο αφηγητής είναι αυτός που ορίζει ποια είναι αυτή η αλήθεια, έχει τον απόλυτο έλεγχο και είναι αυτός που επιλέγει το οριστικό τέλος της ιστορίας.

Αντίθετα, στην περίπτωση της προσομοίωσης, ο δημιουργός βρίσκεται πιο κοντά στη σχολή του Μαρξιστικού δράματος, όπως αυτό αναπτύχθηκε από τον Brecht αρχικά, και τον Boal στη συνέχεια.
Μελετώντας τη θεατρική φόρμα του Θεάτρου του Καταπιεσμένου, που ανέπτυξε ο Boal, παρατηρείται ότι η μεθοδολογία που εφαρμόζει αποτελεί έναν συνδυασμό *θεάτρου* και *παιχνιδιού*. 
Ο θεατής βρίσκεται στο επίκεντρο, συμμετέχει και αλληλοεπιδρά. 
Ο θεατής εισέρχεται σε μια αναπαράσταση του πραγματικού κόσμου, όπου ενθαρρύνεται με τις επιλογές του να αναπτύξει έναν κριτικό διάλογο πάνω σε κοινωνικά, πολιτικά και προσωπικά θέματα.
Ανάλογα με το ρόλο που θα έχει ο κάθε θεατής και τις επιλογές που θα κάνει κάθε φορά, η έκβαση του έργου διαφοροποιείται αντίστοιχα. 
Σε αυτή την περίπτωση, ο δημιουργός παραχωρεί σχεδόν εξ’ ολοκλήρου τον έλεγχο της ιστορίας στον θεατή και διατηρεί το ρόλο του νομοθέτη, τον καθοδηγεί και του παρουσιάζει τις πιθανές επιλογές.

## Παραστατικές Τέχνες και Τεχνολογία
Ο Steve Dixon στο βιβλίο “Digital Performance” εντοπίζει τις οντολογικές διαφορές μεταξύ της ζωντανής φύσης των παραστατικών τεχνών και τη μη-ζωντανή, αναπαραστατική και μεσοποιημένη φύση της τεχνολογίας.
Εξετάζοντας την ψηφιακή παράσταση στο βιβλίο του Dixon, διακρίνονται δύο «σώματα». Από τη μία το φυσικά ζωντανό και απτό, και από την άλλη, το ψηφιοποιημένο ή εικονικό *(virtual)*.
H ακαδημαϊκός και κριτικός Marie-Laure Ryan, στο άρθρο της “Cyberspace, Virtuality, and the Text”, εξηγεί πως «το εικονικό δεν είναι αυτό που στερείται ύπαρξης, αλλά αυτό που κατέχει την δυνατότητα να αναπτύξει πραγματική ύπαρξη». 
Το εικονικό λοιπόν ενσωματώνει μια δυαδική αντιφατική ερμηνεία, μια αρνητική του μη-πραγματικού, ή του ψευδαισθησιασκού και μια θετική, του έχοντος της δυνατότητα να απόκτηση πραγματική ύπαρξη. 

Αναφορικά με τις παραστάσεις που δοκιμάζουν την οπτική σύνθεση ζωντανών και ψηφιακών σωμάτων εγείρεται το ερώτημα εάν ένα από τα δύο υπερέχει του άλλου.
Με την πρόοδο τις τεχνολογίες, ιδιαίτερα στον τομέα της εικονικής πραγματικότητας, θα μπορούσε κανείς να πει πως οι διαφορές ανάμεσα σε ζωντανές μορφές παραστατικής τέχνης και ψηφιακές τείνουν να εξαφανίζονται. 
Επομένως τα δύο «σώματα» τείνουν περισσότερο προς την ισότητα και την ομοιότητα, παρά προς την υπεροχή του ενός από το άλλο. 
Ωστόσο, ο Philip Auslander, υποστηρίζει των το ψηφιακό υπερέχει αισθητικά από το ζωντανό. 
> *«το ψηφιακό… σταδιακά αντικαθιστά το ζωντανό μέσα στην πολιτιστική οικονομία, ενώ… το ζωντανό το ίδιο ενσωματώνει το ψηφιοποιημένο τόσο τεχνολογικά όσο και επιστημολογικά.»*

Λαμβάνοντας υπ’ όψιν πως το ψηφιακό έχει ήδη αντικαταστήσει το ζωντανό σε πολλές πλευρές της καθημερινής μας ζωής, όπως η επικοινωνίας με τους άλλους, ιδιαίτερα κάτω από τις παρούσες συνθήκες παγκόσμιας πανδημίας, δεν είναι απίθανο κατ’ επέκταση να αντικαταστήσει το ζωντανό και στο πλαίσιο των τεχνών. 
Μέχρι τότε, στις παραστάσεις που επιχειρούν την σύνθεση ζωντανών και ψηφιακών σωμάτων, μεταξύ των δύο παραστατικών μορφών υπάρχει μια αμοιβαία και συμπληρωματική σχέση.

![1395838280_NewOperaHero_interactive_mask](https://user-images.githubusercontent.com/62106353/78900948-4594be80-7a80-11ea-9c99-cda2bb9403b7.jpg)

**Βιβλιογραφία**

Auslander,  (2008) Liveness: performance in a mediatized culture, New York: Routledge.

Dixon, Steve. Digital performance: a history of new media in theater, dance, performance art, and installation. Cambridge, Mass: MIT Press, 2007

Frasca, Gonzalo. Simulation Versus Narrative: Introduction to Ludology. London και New York: Routledge, 2003. https://ludology.typepad.com/weblog/articles/VGT_final.pdf. 

Huizinga, Johan. Homo Ludens. London, Boston και Henley: Routledge & Kegan Paul, 1949. 

Ryan, Marie-Laure. Beyond Myth and Metaphor: Narrative in Digital Media. Poetics Today 23, no.4 (December 2002). https://doi.org/10.1215/03335372-23-4-581. 

Ryan, Marie-Laure. Cyberspace Textuality: Computer Technology & Literary Theory. Bloomington: Indiana University Press, 1999. pp. 8-90.
